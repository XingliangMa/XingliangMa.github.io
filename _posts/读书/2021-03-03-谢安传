---
layout: post
title: “如花美眷，似水流年”
category: 读书
tags: 红楼梦
keywords: 
description: 
---
__晋书谢安传__ （节选）

谢安，字安石，尚从弟也。父裒，太常卿。安年四岁时，谯郡桓彝见而叹曰: “此兒风神秀彻，后当不减王东海。”及总角，神识沈敏，风宇条暢，善行书。弱 冠，诣王蒙，清言良久，既去，蒙子修曰：“向客何如大人？”
蒙曰：“此客亹亹， 为来逼人。”王导亦深器之。由是少有重名。

寓居会稽，与王羲之及高阳许询、桑门 支遁游处，出则渔弋山水，入则言咏属文，无处世意。尝往临安山中，坐石室，临浚谷，悠然叹曰：“此去伯夷何远！” 尝与孙绰等泛海，风起浪涌，诸人并惧，安吟啸自若。
舟人以安为悦，犹去不止。 风转急，安徐曰：“如此将何归邪？”舟人承言即回。众咸服其雅量。安虽放情丘壑，然每游赏，必以妓女从。既累辟不就，简文帝时为相，曰：“安石既与人同乐， 必不得不与人同忧，召之必至。”
时安弟万为西中郎将，总籓任之重。安妻既见家门富贵，而安独静退，乃谓曰：“丈夫不如此也？”安掩鼻曰：“恐不免耳。” 及万黜废，安始有仕进志，时年已四十余矣。

简文帝疾笃，温上疏荐安宜受顾命。及帝崩，温入赴山陵，止新亭，大陈兵卫， 将移晋室，呼安及王坦之，欲于坐害之。坦之甚惧，问计于安。安神色不变，曰： “晋祚存亡，在此一行。”既见温，坦之流汗沾衣，倒执手版。
安从容就席，坐定，谓温曰：“安闻诸侯有道，守在四邻，明公何须壁后置人邪？”温笑曰：“正自不能不尔耳。”遂笑语移日。坦之与安初齐名，至是方知坦之之劣。

时强敌寇境，边书续至，梁益不守，樊邓陷没，安每镇以和靖，御以长算。德政既行，文武用命，不存小察，弘以大纲，威怀外著，人皆比之王导，谓文雅过之。尝与王羲之登冶城，悠然遐想，有高世之志。
羲之谓曰：“夏禹勤王，手足胼胝；文王旰食，日不暇给。今四郊多垒，宜思自效，而虚谈废务，浮文妨要，恐非当今所宜。”安曰：“秦任商鞅，二世而亡，岂清言致患邪？”

时苻坚强盛，疆场多虞，诸将败退相继。安遣弟石及兄子玄等应机征讨，所在克捷。拜卫将军、开府仪同三司，封建昌县公。坚后率众，号百万，次于淮肥，京师震恐。加安征讨大都督。玄入问计，安夷然无惧色，
答曰：“已别有旨。”既而寂然。玄不敢复言，乃令张玄重请。安遂命驾出山墅，亲朋毕集，方与玄围棋赌别墅。安常棋劣于于玄，是日惧，便为敌手而又不胜。安顾谓其甥羊昙曰：“以墅乞汝。”
安遂游涉，至夜乃还，指授将帅，各当其任。玄等既破坚，有驿书至，安方客围棋，看书既竟，便摄放床上，了无喜色，棋如故。客问之，徐答云：“小兒辈遂已破贼。”既罢，还内，过户限，心喜甚，不觉屐齿之折，
其矫情镇物如此。

是时桓冲既卒，荆、江二州并缺，物论以玄勋望，宜以授之。安以父子皆著大勋，恐为朝廷所疑，又惧桓氏失职，桓石虔复有沔阳之功，虑其骁猛，在形胜之地，终或难制，乃以桓石民为荆州，改桓伊于中流，
石虔为豫州。既以三桓据三州，彼此无恐，各得所任。其经远无竞，类皆如此。

性好音乐，自弟万丧，十年不听音乐。及登台辅，期丧不废乐。王坦之书喻之，不从，衣冠效之，遂以成俗。又于土山营墅，楼馆林竹甚盛，每携中外子侄往来游集，肴馔亦屡费百金，世颇以此讥焉，而安殊不以屑意。
常疑刘牢之既不可独任，又知王味之不宜专城。牢之既以乱终，而味之亦以贪败，由是识者服其知人。

安虽受朝寄，然东山之志始末不渝，每形于言色。及镇新城，尽室而行，造泛海之装，欲须经略粗定，自江道还东。雅志未就，遂遇疾笃。诏遣侍中慰劳，遂还都。闻当舆入西州门，自以本志不遂，深自慨失，
因怅然谓所亲曰：“昔桓温在时，吾常惧不全。忽梦乘温舆行十六里，见一白鸡而止。乘温舆者，代其位也。十六里，止今十六年矣。白鸡主酉，今太岁在酉，吾病殆不起乎！”乃上疏逊位，诏遣侍中、尚书喻旨。
寻薨，时年六十六。

羊昙者，太山人，知名士也，为安所爱重。安薨后，辍乐弥年，行不由西州路。尝因石头大醉，扶路唱乐，不觉至州门。左右白曰：“此西州门。”昙悲感不已，以马策扣扉，诵曹子建诗曰：“生存华屋处，零落归山丘。”
恸哭而去。
